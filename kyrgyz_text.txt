Экинчи дүйнөлүк согуш (1-сентябрь 1939-жылы — 2-сентябрь 1945-жылы) ― эки аскердик-саясий коалициянын адамзат тарыхындагы эң ири жана кандуу согушуна айланган согушу . Ал согушка 61 мамлекет ( дүйнө калкынын 80 % ) катышкан . Согуш аракеттери Евразияда , Африкада жана бардык океандарда жүргөн . Ушул согушта гана өзөктүк курал колдонулган . Согуш 70 миллиондон ашуун адамдын ( алардын 27 миллиону СССРдин жараны ) өмүрүн алып кеткен , алардын көпчүлүгү куралсыз жарандар .
Экинчи дүйнөлүк согуштун чыгышына дүйнөдөгү ири державалар ортосундагы идеологиялык жана экономикалык карама каршылыктардын курчушу түрткү болгон . Согуштун башкы себеби : Версаль тынчтык келишиминин ( 1919 ) шарттары Германия үчүн оорчулук алып келгендиги , А. Гитлердин саясаты жана анын улутчул-социалисттик идеясы, Версаль-Вашингтон тутумунун шарттары , дүйнөлүк экономикалык кризис ж.б. Биринчи дүйнөлүк согуш аяктагандан кийин түзүлгөн эл аралык мамилелердин Версаль-Вашингтон тутумун Германия , Италия жана Жапония ири державалардын кызыкчылыгына ылайык түзүлгөн деп таап , чек араларды кайрадан бөлүштүрүүнү талап кылышкан.
Согуштун негизги максаты — нацисттик Германия үчүн бүткүл дүйнөгө өзүнүн үстөмдүгүн орнотууну , ал эми өнөктөштөрү Жапония менен Италия болсо дүйнөнү кайра бөлүштүрүүнү көздөгөн . 1930- жылдары Германиянын согуштук-экономикалык потенциялы жана куралдуу күчтөрү тез темп менен өнүгүп , өнөр жай өндүрүшү боюнча Батыш Европада алдыңкы орунга чыккан . Эгерде 1934-жылы Германияда 840 учак чыгарылcа , 1936-жылы анын саны 4733 жеткен . Согуштук өнөр жайынын көлөмү 1934-жылдан 1940-жылга чейин 22 эсеге өскөн. 1935-жылы 29 дивизиясы болсо, 1939-жылы 102ге көбөйгөн . Германия 1919-жылдагы Версаль тынчтык келишиминин шартын бузуп , Улуттар лигасынан чыккан . 1936-жылы Рейн аймагын басып алып,
Жапония менен « Антикоминтерндик пактыга » кол койгон . 1937-жылы ага Италия кошулган . 1938-жылы Германия Австрияны жана Чехословакиянын Судет облусун басып алган . 1939-жылы 23-августта СССР менен өз ара кол салышпоо жөнүндө Советтик-германдык келишимге кол коюлган .
Согуштун биринчи мезгили ( 01.09.1939 — 21.06.1941 ) — согуш майданында нацисттик Германиянын ийгиликке жетишкен мезгили . 1939-жылы 1-сентябрда Германиянын Польшага кол салышы менен Экинчи дүйнөлүк согуш башталган . 3-сентябрда Улуу Британия менен Франция Германияга согуш жарыялаган , бирок өнөктөшү Польшага жардам бере алышкан эмес . 1939-жылы Германия Польшаны талкалап , өзүнө караткан соң , 1940-жылы апрель - июнь айларында Дания менен Норвегияны басып алып , Атлантика океанына чыгууга жол ачат . 1940-жылы 10-майда Белгияны , Нидерландияны жана Люксембургду багындырып , бул мамлекеттердин аймагы аркылуу Францияга чабуул койгон . 14-июнда Парижди , 22-июнда бүтүндөй Францияны ээлеген . 1940-жылдын орто ченинде 20 000ден ашык аскер учактары менен Улуу Британияга абадан сокку урган . 1940-жылдын 10-июнда Улуу Британия менен Францияга каршы Италия согушка кирип , Британия Сомалисин , Кения менен Судандын бир бөлүгүн басып алган , сентябрда Суэцке чыгуу үчүн Египетке кол салган . Ал эми Жапония болсо Кытайга агрессиясын күчөтүп , Инди-Кытай жарым аралынын түштүк ( Францияга тиешелүү ) бөлүгүн басып алган . 27-сентябрда Германия , Италия жана Жапония өз ара аскердик блок түзүп , дүйнөнү кайра бөлүштүрүү максатында Берлин пактысына кол коюшкан . 1941-жылдын мартында нацисттик аскерлер Болгарияны , апрелде Югославия менен Грецияны , майда Крит аралдарын басып алган . Ушундан кийин Гитлер куралдуу күчтөрүн СССРдин чек арасына жакын жайгаштырууга өткөн . Согуштун экинчи мезгили ( 22.06.1941-18.11.1942 ) — Экинчи дүйнөлүк согуштун майданы кеңиген жана Советтик Союзу үчүн Улуу Ата Мекендик согуштун башталган мезгили . 1941-жылы 22-июнда согуш жарыялабай туруп , Германия СССРге күтүүсүздөн кол салган . Германия менен кошо Венгрия , Румыния , Словакия , Финляндия , Италия СССРге каршы согушка кирген . Бул болсо экинчи дүйнөлүк согуштун негизги бөлүгү болгон Улуу Ата Мекендик согуштун башталышы эле .  
Алгачкы айыгышкан салгылаштарда фашисттер көптөгөн аймактарды , шаарларды ээлегени менен «Барбаросс» планын ишке ашыра албай , Ленинград , Одесса , Севастополь , Москва жанында ири соккуга учураган . 1941-жылы 12-июлда СССР , Улуу Британия , кийин Чехословакия , Польша мамлекеттери Германияга каршы биргелешип күрөшүү боюнча келишимге , 1941-жылы августта Улуу Британия менен АКШ Атлантика хартиясына кол коюшкан , ошол эле жылы 24-сентябрда Лондон эл аралык конференциясында СССР да Атлантикалык хартияга кошулган . 1941-жылдын 7-декабрда Германиянын өнөктөшү Жапония АКШнын Тынч океандагы аскердик базасы ― Пёрл-Харборго кол салган. 8-декабрда АКШ , Улуу Британия ж. б. мамлекеттер Жапонияга , 11-декабрда Германия менен Италия АКШга согуш жарыялаган . 1941жылдын аягы 1942-жылдын башында Жапония АКШнын Тынч океан флотуна сокку уруп , Малайя , Индонезия , Филиппин , Мьянманы (Бирма) ээлеп , Австралияга коркунуч туудурган . АКШ бүткүл экономикасын согушка багыттап , Атлантикадагы флотунун бир бөлүгүн Тынч океанга жөнөтүп , 1942-жылдын июнда жапон флотуна сокку урган . 1942-жылдын 1-январда Улуу Британия , АКШ , Кытай , СССР ж.б. 26 өлкө Берлин пактысына кирген мамлекеттерге каршы биргелешип күрөшүү жөнүндөгү декларацияга кол коюшат . Ошого карабастан январь айында Түндүк Африкада италия-германиялык аскерлер чабуулга өтүп , англичандарды Египетке сүрүп салышкан . Жайында Германия аскерлеринин Волга менен Кавказга чабуулу башталган . Ошентип согуштун алгачкы мезгилинде Германия жана анын өнөктөштөрү эбегейсиз зор аймакты-түштүктө Ливиядан , түндүктө Баренцев деңизине чейин , батышта Бискай булунуна , чыгышта Волгага чейин ээлеген . Жапония болсо андан да чон аймакты - Жаңы Гвинеядан Алеут   жана Индиядан Маршаллга чейин өзүнө баш ийдирген . Мындай ийгиликтер Үчтүктөр пактысына кирген өлкөлөрдүн согушка карата даярдыгын түшүндүрөт.
